Γιατί να μάθω C;

Μια ερώτηση που ακούω συνέχεια από τους φοιτητές: Ποιός ο λόγος να μάθω C δεδομένου ότι υπάρχουν πιο σύγχρονες 
γλώσσες οι οποίες είναι περισσότερο φιλικές και έχουν περισσότερες δυνατότητες;

Πάντα απαντώ με ένα παράδειγμα. Αν θέλουμε να γίνουμε πιλότοι, θα αρχίσουμε την εκπαίδευση μας από ένα Airbus 
ή από ένα Τσέσνα; Το Airbus είναι προφανώς πιο φιλικό, πιο ασφαλές, έχει περισσότερες δυνατότητες, σχεδόν όλες οι 
λειτουργίες του είναι αυτοματοποιημένες, και σε τελική ανάλυση είναι αυτό που θα πιλοτάρουμε, ως επαγγελματίες πιλότοι, 
σε μια επιβατική πτήση. Γιατί λοιπόν να αρχίσουμε από ένα Τσέσνα;

Νομίζω ότι η απάντηση είναι προφανής. Με το Τσέσνα θα μάθουμε τη βασική φιλοσοφία της πτήσης χωρίς την πολυπλοκότητα 
σύνθετων συστημάτων. Θα έχουμε στη διάθεση μας τα βασικά και απολύτως απαραίτητα όργανα και θα γνωρίσουμε το 
αποτέλεσμα του κάθε χειρισμού μας. Σε ένα Airbus θα είμαστε περικυκλωμένοι από χιλιάδες διακόπτες και όργανα, ελάχιστα 
από τα οποία όμως έχουν να κάνουν με την ουσία της πτήσης. Μπορεί να ρυθμίζουν τη θερμοκρασία της καμπίνας, την ένταση 
των ηχείων ανακοινώσεων, το φωτισμό, κ.λπ. Οι αυτοματοποιημένες επίσης λειτουργίες δεν βοηθούν στο να κατανοήσουμε σε 
βάθος τους κανόνες και τις διαδικασίες της πτήσης.

Ας έλθουμε τώρα στον προγραμματισμό. Σίγουρα υπάρχουν γλώσσες πιο σύγχρονες και πιο παραγωγικές, οι οποίες μας 
βοηθούν να φτιάχνουμε ελκυστικά προγράμματα σε λιγότερο χρόνο. Γιατί λοιπόν να μάθουμε C;

Η C μας βοηθάει να κατανοήσουμε σε βάθος τους μηχανισμούς που οι περισσότερες "παραγωγικές" γλώσσες, για λόγους 
απλότητας και ευχρηστίας, κρύβουν από τον προγραμματιστή. Ο φοιτητής που σπουδάζει επιστήμες σχετικές με την πληροφορική 
πρέπει να έχει κατανοήσει σε βάθος όλους αυτούς τους μηχανισμούς. 

Είναι βέβαιο ότι στην παραγωγική διαδικασία θα χρησιμοποιήσει άλλες γλώσσες. Όμως η γνώση που απέκτησε μαθαίνοντας C θα 
τον βοηθήσει να επιλύει θέματα και να κατανοεί έννοιες που σε άλλες γλώσσες προγραμματισμού είναι πολύ πιο αφαιρετικές 
και γενικές. Ας μην ξεχνάμε, επίσης, ότι οι πλέον σύγχρονες γλώσσες προγραμματισμού, όπως η C++ (C plus-plus), η Java, 
και η C# (C sharp), βασίζονται στη C! Οι βασικές εντολές των γλωσσών αυτών καθώς και το συντακτικό τους είναι ίδιο με αυτό της C.

H C, θεωρείται η 'standard' γλώσσα στην επιστήμη της Πληροφορικής. Οι περισσότεροι αλγόριθμοι επεξηγούνται χρησιμοποιώντας 
τη γλώσσα C. Ο γνώστης της C έχει στη διάθεσή του εκατομμύρια γραμμές έτοιμου κώδικα, είτε για να τον μελετήσει, είτε για να τον 
χρησιμοποιήσει.!